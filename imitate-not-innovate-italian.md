Traduzione italiana dell'articolo https://perell.com/essay/imitate-then-innovate/ di David Perell.

# Vuoi innovare? Inizia ad imitare.

![](https://i0.wp.com/perell.com/wp-content/uploads/2022/02/Finley2.jpg?resize=1536%2C1229&ssl=1)

Imitare, e solo poi innovare, è il mio motto per migliorare ogni aspetto personale.

E' contro intuitivo, ma più imitiamo gli altri, più velocemente scopriremo il nostro stile personale. Nella storia dello spettacolo c'è una lunga tradizione di comici che, prima cercando di imitarsi a vicenda, fallirono per poi diventare dei personaggi riconosciuti: Johnny Carson provò a copiare Jack Benny ma fallì, poi vinse 6 premi Emmy. David Letterman iniziò copiando Johnny Carson, ma non ci riuscì e questo lo portò poi a diventare uno dei presentatori migliori d'America. 

Riflettendo sulle proprie influenze, Conan O’Brien disse: _"È il nostro fallimento nel diventare come il nostro ideale che alla fine ci definisce e ci rende unici"_.

I moderni creatori/artisti di contenuti invece seguono la strada opposta. Rifiutano di imitare altri venuti prima di loro e insistono sulla propria originalità, anche a discapito della qualità finale. Negano l'ossessione verso l'originalità quando parli con loro, ma le loro azioni smascherano le loro tendenze. In generale, gli artisti impiegano troppo poco tempo a imitare i loro eroi e troppo sforzo cercando di fare qualcosa di nuovo. La chiamo malattia/ossessione dell'originalità (Originality Disease) ed è una piaga che porta gli artisti ad avere molta paura di imitare lo stile degli altri.

Il problema è anche peggiore con gli scrittori che tendono a raccontare della loro arte con un certo mistero. Gli scrittori però dimostrerebbero più saggezza se si lasciassero apertamente ispirare da altri contesti.

## Quentin Tarantino

I registi di Hollywood sono un esempio dell'essenza della professionalità nella creatività. Quando si pensa a Quentin Tarantino si immagina un pazzo con un talento creativo molto singolare riconoscibile nel suo modo di fare film. Ma l'originalità di Tarantino inizia con l'imitazione. E' regista molto noto per saper copiare e ricostruire scene sulla base di altri film, e una volta a riguardo disse: "Ho rubato materiale da tutti i film prodotti nella storia".

Guardando al lavoro di Tarantino trovo il paradosso che imitazione e innovazione non sono in contrapposizione ma operano assieme e si supportano.

Non so voi, ma io sono un tipo che si butta sul divano con i popcorns e si gode un film senza altri pensieri. Film significa divertimento e relax, per me ed è una occasione per staccare la spina dalla vita reale e farsi portare via in un mondo alternativo. Pensavo che tutti fossero come me finché non ho visto un film assieme ad un regista. Per lui è l'esatto opposto. Un regista è attento ai minimi dettagli di un film, dalla musica che deve sostenere il percorso delle emozioni, all'illuminazione che risalta il volto degli attori, ai movimenti di camera che devono anticipare gli sviluppi della trama.

Ascoltando un regista rileggere un film viene da chiedermi: "Abbiamo visto lo stesso film?". Viene la sensazione di aver solo vissuto un mondo monodimensionale, mentre l'altro viveva uno spazio di 4 dimensioni.

Da questa esperienza ho imparato che gli artisti consumano l'arte in modo diverso dai profani. Sono consumatori di arte con uno scopo ben preciso, è la loro attività principale. I registi non guardano film per rilassarsi, ma per vedere come sono fatti. Coscientemente o meno, solo guardando, creano un loro personale catalogo "pinterest" nella mente, una libreria di idee da riusare per i loro prossimi lavori.

Prendiamo ad esempio George Lucas. Per preparare Star Wars si è rifatto al pensiero di Joseph Cambell che ha avuto una carriera sullo studio di mitologia e religione. Attraverso i suoi scritti, ha esposto una teoria dell'eroe archetipico che compare in tutti i racconti fatti nel corso della storia. Mentre Lucas scriveva Star Wars traeva ispirazione dal libro più famoso di Campbell: "The Hero with a Thousand Faces". Lucas sentiva che la triade di mitologia, folklore e fiabe era scomparsa in Occidente e voleva che il suo nuovo film la facesse rivivere. Per allineare la storia con i classici che avevano risuonato in così tante culture umane, Lucas ha riscritto la sua bozza di Star Wars per allinearla al lavoro di Cambell.

L'originalità artistica di Lucas è stata accresciuta da una imitazione rispettosa del lavoro di Campbell e dei suoi temi ricorrenti. Se Lucas avesse sofferto di originalità forzata, cosa che affligge così tanti scrittori contemporanei, Star Wars non sarebbe diventato ciò che oggi conosciamo.

## Originalità come ossessione (Originality Disease)

Propongo 3 ipotesi sull'origine dell'ossessione di originalità:

La prima è abbastanza lampante: non conoscere la fonte dell'ispirazione. Alcune delle ispirazioni più forti provengono dall'ammirazione (e forse anche dal [reverse engineering](https://perell.com/essay/practice-analytically-perform-intuitively/) per l'ambito tech) del lavoro di altre persone. Ma troppi pensano che l'ispirazione possa venire dal nulla, come un colpo di fulmine. Si teme che le muse ispiratrici non si degnino di fare visita ad una mente già occupata da idee altrui. Invece di stare sulle spalle di chi è venuto prima di loro, si cerca dentro di sé un'idea rivoluzionaria.

La seconda è più sottile: il feticismo. Penso che parte di questa ossessione per l'originalità venga dall'ambiente [accademico](https://perell.com/essay/teaching-like-a-state/), dove le persone studiano ciò che è venuto prima di loro ma con lo scopo di poter dire qualcosa di diverso. Poiché le riviste accademiche insistono sui contributi originali, gli accademici sono incentivati a studiare cose che nessun altro sta studiando. Il punto vero, però, è che originalità e utilità non sono la stessa cosa. Temo che gli accademici siano così concentrati nel selezionare la casella "nessuno ne ha mai scritto prima" che a volte dimenticano di dare un contributo utile alla conoscenza umana.

La terza è solo una congettura: ossessione per se stessi. In parte la Originality Disease ha le sue radici nel pensiero di Freud il quale sta alla base del nostro modello di psicologia umana contemporanea. Idee come ego e il subconscio ormai sembrano scontate, ma è solo perché sono diventate mainstream. Il Freud pensiero è praticamente diventato virale e, mentre questo accadeva, Salvador Dalí guidava il movimento di pittura surrealista in Europa. Invece di cercare di catturare la realtà come i realisti o interpretarla come gli impressionisti, i surrealisti si sono rivolti all'interno e hanno dipinto il paesaggio della propria coscienza. Hanno rifiutato la logica e la ragione a favore di visioni ispirate ai sogni.

Successivamente, il movimento psichedelico degli anni '60 ci  avrebbe trascinato ancora più profondamente nel mondo interiore. Man mano che crescevano i movimenti gemelli dell'amor proprio e della libera espressione, le persone fuggivano dalla posizione autoritaria del [cristianesimo](https://perell.com/essay/why-youre-christian/) e, sulla scia terrificante della seconda guerra mondiale, tutto ciò che odorava di ortodossia. Invece di cercare risposte all'esterno, le persone si sono rivolte nel loro intimo. Questa tendenza si è rafforzata con l'ascesa della terapia e della meditazione, campi in cui molti sostenitori insistono sul fatto che da sé stessi ci si conosce meglio e le risposte sono dentro di noi. Ci si immagina noi stessi come isole. Questa è una mentalità inedita e contemporanea. Come mi ha detto di recente il pastore di una chiesa locale, i primi cristiani credevano invece che la vita dovesse essere come una spugna: piuttosto che proteggersi dalle influenze esterne, è bene aprire al divino la vita e lasciare germogliare i semi di bene che vengono dall'esterno.

Si dice che l'arte rifletta lo spirito dei tempi. Forse il pensiero secolare si è infiltrato anche nella nostra creatività. Nel mondo dell'arte, i nostri dipinti sono sempre più astratti per far riflettere l'esperienza soggettiva degli artisti che li hanno realizzati. Molto spesso, mirano a catturare l'attenzione con l'originalità di uno shock anziché con la qualità. Questa adorazione narcisistica di sé porta le persone a rifiutare il valore del "canone". Mentre ci siamo rivolti verso l'interno per l'ispirazione, abbiamo trasformato l'originalità nella nostra virtù cardinale.

L'alternativa è andare verso la verità. Nelle parole di C.S. Lewis, famoso per la vivida immaginazione che ci ha lasciato in storie come le Cronache di Narnia, troviamo: "Nessun uomo a cui importa dell'originalità sarà mai originale. L'uomo che sta solo pensando a fare un buon lavoro o dire la verità, questo diventa davvero originale e non se ne accorge nemmeno".

Le parole di C.S.Lewis sono in linea con la premessa dell'eccellente documentario di Roger Scruton "Why Beauty Matters". Ci troviamo l'idea che prima del 20° secolo, se qualcuno avesse chiesto a qualcun altro quale fosse lo scopo di creare arte, questi avrebbe detto: "Per fare qualcosa di bello". Ma dal tempo dell'urinatoio di Duchamp nel 1917, il primo scopo dell'arte è scioccare lo spettatore in modo originale, la qualità è cosa secondaria. Per catturare l'attenzione di chi guarda l'artista usa atteggiamenti disturbanti cercando di violare qualche tabù. Piuttosto di raggiungere l'alto obbiettivo della bellezza oggettiva, è stato esposto il "mondo interiore" e i risultati sono stati decisamente brutti. Scruton rimarca che il linguaggio, la musica e l'educazione sono aspetti divenuti offensivi oppure auto-referenziali. Scruton indica il declino della bellezza come causa della auto-referenzialità della modernità e di una insensata rottura con la tradizione.

![Duchamp’s Urinal](https://lh5.googleusercontent.com/cBCRPetoJ3keQd5W3FeeecrPFKwAtceaGnEa0DPr2V2ga4OhufXxd5sD_AJPX7HuaF-nsiVrmsI2vLnFXpmIRXirU-CGC3ZCMvTNQNFwJ_d3mRx0BUbqJfEgzVv3pxw4h--hPLT7) Duchamp’s Urinal

Con quanto detto non voglio premiare la pigrizia. Adoro ammirare le innovazioni umane e penso che sopravalutare la tradizione possa limitare il progresso. Guardiamo agli artisti dell'antico egitto come esempio negativo. Furono cresciuti per scrivere in modo molto rigido, il loro apprendistato veniva completato solo dopo aver acquisito la capacità di disegnare immagini e simboli nella pietra secondo le regole stabilite. Ernst Gombrich, nel suo "The Story of Art", diceva: "Nessuno voleva niente di diverso, nessuno chiedeva loro di essere originali. Al contrario, l'artista migliore era colui che riproduceva fedelmente i manufatti del passato". Guidati da una filosofia di riproduzione, e mai di innovazione, l'arte egizia non ebbe mai evoluzioni. Mille anni dopo, nuove opere che somigliavano molto a quelle ancestrali furono elogiate allo stesso modo. Pochi cambiamenti e piccoli progressi, l'imitazione senza l'innovazione.

Seguire una direzione opposta rispetto all'arte egizia comunque non funziona. Innovazione-senza-imitazione è solo follia. Prendiamo degli esempio storici. L'invenzione rivoluzionaria della relatività generale da parte di Einstein è stata resa possibile da decenni di studi sulla fisica classica. Molti dei musicisti più virtuosi hanno passato ore a esercitarsi sulle scale per cogliere la forza creativa di coloro che ammiravano. Nel mondo della scrittura, Hunter S. Thompson una volta ha riscritto a mano ogni singola parola de "Il grande Gatsby" in modo da poter provare l'emozione di scrivere un grande romanzo. Robert Louis Stevenson ha copiato meticolosamente i paragrafi di libri che gli piacevano e, una volta presa dimestichezza, ha lanciato i libri dall'altra parte della stanza per costringersi a riscrivere i paragrafi a memoria.

Tornando ai giorni nostri, gli scrittori esitano a raccontare i loro esercizi di imitazione. Hanno una grande paura del plagio. Una paura acquisita a scuola dove ci insegnano a temere qualsiasi cosa abbia l'odore della riproduzione. Il plagio è punito duramente come un supplizio eterno.

Ovviamente il plagio è cosa da condannare. Il problema è che la nostra tormentata paura del plagio ha stretto gli artigli attorno alle cose che in realtà fanno del bene. Per eccessiva cautela, abbiamo perso il contatto con la sottile, ma importante distinzione tra rubare il lavoro altrui senza dar loro credito (che è ovviamente una cosa negativa) e rispecchiare lo stile o i valori di uno scrittore che ammiri (che dovrebbe essere lodato e promosso).

## Sana emulazione, cosa ti è accaduto?

L'etimologia della parola imitare/emulare è un aspetto per me interessante. Al tempo di Shakespeare, la parola "ape" (scimmia) significava sia "primate" che "imitazione". In italiano si usa il termine "scimmiottare" per indicare una pessima imitazione. L'etimologia ci vuole suggerisce che l'emulazione è parte di quello che siamo.

Guardando alla storia, il tipico apprendimento basato sull'imitazione è sempre stato il tirocinio, anche detto noviziato. Lo vediamo nella vita di Leonardo Da Vinci. Non ha avuto un percorso scolastico come lo intendiamo oggi, ma il suo tirocinio è iniziato a 14 anni. Il tempo nella bottega del suo maestro gli ha fatto imparare la matematica, il disegno e la bellezza della geometria. Nel perfetto spirito "prima imita, poi innova" c'è grande correlazione fra ciò  che Leonardo ha prima osservato e cosa poi ha realizzato da se stesso. Di fatto uno dei più famosi lavori del suo maestro è un giovane Davide trionfante su Golia. Detto questo non dovrebbe quindi sorprendere che questo lavoro somigli molto al Davide dipinto da Leonardo successivamente, e che questo forse ha pure influenzato il successivo David di Michelangelo.

![Da destra a sinistra: Verrocchio, Michelangelo, bozzetto di Leonardo da Vinci](https://lh4.googleusercontent.com/VsmI4GHCNPEjMKgUN0mkf1eiqsphKi7tvQahOdwnZvvFapknfvjayFeWk0ZtXJriWnrTPnKdvIQm2SnoAJEukl2MvIKNJgDTHPfthinx7QyoQJX3Tv2BbffWqS-oDAONEiH6gIMp) Da destra a sinistra: Verrocchio, Michelangelo, bozzetto di Leonardo da Vinci

Oggi le cose sono diverse. Abbiamo abbandonato l'apprendistato in nome dell'efficienza. Oggi l'aspirante Da Vinci sarebbe alla scuola professionale e non in bottega con il suo maestro. Con il declino della vita da apprendista è venuto meno l'apprendimento per emulazione. La doppia ascesa della carta stampata prima e della scuola per tutti poi ha valorizzato in modo esagerato la conoscenza che risiede nei libri. L'umanità ha guadagnato enormemente dalla diffusione di massa della conoscenza, ma ha dato troppa importanza all'idea che la conoscenza viaggi principalmente attraverso la lettura. La trasmissione del saper fare e la conoscenza 'muscolare' si è persa nella trascrizione.

Per vedere cosa intendo guardiamo a come avviene l'insegnamento della scrittura. Ti insegnano a saper scrivere correttamente imparando regole che si trovano ben sistematizzate nei libri di testo. E' sicuramente utile e necessario, ma oltre a questo non viene insegnato quasi nulla della sconfinata possibilità dello scrivere: la formulazione del pensiero, il racconto in forma interessante delle cose, la ricerca dello stile personale, superare la paura delle critica e superare il blocco della pagina bianca. Suggerimenti comuni come ["evitare la forma passiva"](http://www.nailthatpaper.com/4-ways-to-remove-passive-voice-from-your-paper/) sono superficiali ed astratti. Più faticoso invece descrivere i benefici di aspetti importanti come il trovare il proprio stile o diventare osservatori più acuti, infatti questi aspetti si imparano prima e meglio attraverso l'imitazione. 

## Quali capacità si apprendono meglio attraverso l'imitazione?

Se tradurre una certa conoscenza in forma scritta è un compito arduo allora quella conoscenza dovrebbe essere trasmessa attraverso l'imitazione. Spesso, certe abilità hanno un sacco di sottigliezze che si imparano meglio parlandone direttamente con un esperto o, meglio ancora, guardandolo fare nella sua attività. Cucinare ne è un esempio sublime. Avere i migliori libri di cucina e seguirne le ricette ti aiuterà a diventare un buon cuoco, ma certamente non basterà a diventare Gordon Ramsay. Ogni chef dovrebbe conoscere la scienza base della preparazione del cibo, i 4 elementi base della cottura (sale, grassi, acidi, calore) e i 5 sapori fondamentali (dolce, salato, acido, amaro e umami), ma per raggiungere le vette dell'alta cucina ci sono molte altre regole che si acquisiscono con la pratica e l'affiancamento dell'esperto. Apprendere la scienza base della cucina ti porta ad un buon livello del mestiere, ma puntare all'eccellenza significa avere un arte. Un sistema di regole rigido poco si adatta a descrivere le molteplici sfaccettature di ciò che accade in cucina.

Le arti creative sono simili, ma con una differenza: mentre è possibile imitare (riprodurre) un prodotto creativo, questo non vale per il saper cucinare. Questo è il motivo per cui leggere scrittori molto bravi è uno dei modi migliori per diventare un buon scrittore. Anche se i principi di una scrittura potente non sono facili da trasferire, leggere molto buon materiale affina la propria intuizione nel saper riconoscere testi di qualità.

Per riconoscere quando serve l'apprendimento imitativo basta poco: quando cerchiamo un tutorial su Youtube per imparare qualcosa? "L'ho imparato su Youtube" spesso riguarda capacità manuali e non intellettuali, qualcosa di difficile da descrivere solo a parole (faccio prima a fartelo vedere che raccontartelo). Nessuno impara a ballare leggendo un libro. Invece guardando un video si può provare a copiare, emulando cosa fa la persona sullo schermo. Similmente si dice che i libri sulla scrittura sono pessimi e concordo su questo. Non perché chi li ha scritti siano pessimi scrittori ma perché l'intento è distillare le parti più profonde della scrittura in un testo, e certe idee vengono ridotte e smettono di essere utili.

L'educazione nelle materie creative inizia con i benefici del fare, del guardare e provare. Riprodurre il lavoro di qualcun'altro ti obbliga a ripassare delle scelte già fatte, a rivivere il suo stesso percorso mentale. L'apprendista si ritrovare ad intrecciare i fili del lavoro altrui mentre realizza un nuovo personale arazzo.

## Lezioni dalla pittura

Accade che certe situazioni sociali in cui ci troviamo a vivere rivelino chi noi siamo veramente. La personalità è un aspetto relativo, la solitudine non ci da l'occasione di confrontarci con nessuno. Il poeta John O’Donohue descrive bene: "Alla presenza degli altri puoi iniziare a vedere chi sei guardando come la tua immagine si riflette in loro e ritorna a te."

L'imitazione ci aiuta a scoprire i nostri aspetti creativi portando a galla i nostri gusti e quali parti del processo creativo è più connaturale in noi. E' quello che usano dire gli scrittori quando sono alla ricerca della loro "voce interiore".

L'imitazione aiuta a creare il proprio percorso di apprendimento. Conosco maestri di pittura che spingono i propri studenti ad ascoltare la fatica che fanno nel lavoro di riprodurre un'opera. Dicono che la tua "voce interiore" si palesa come reazione del tuo stile personale rispetto allo stile del pittore che si vuole copiare.

Uno degli aspetti più interessanti per me nel visitare un museo d'arte è osservare gli artisti di passaggio che cercano di copiare le opere esposte nei loro taccuini. Cerco di parlare con qualcuno di loro, mi interessa capire come l'atto del copiare li porti a interiorizzare l'opera che hanno davanti. Conversando posso capire le loro osservazioni e farne tesoro per me stesso. Durante un giro al British Museum feci conoscenza con un aspirante pittore di nome Finley. Lo incontrai mentre abbozzava un disegno di statue greche e cercava di farne risaltare il senso del movimento. Attraverso ogni segno nero, fra le parti chiare e le ombre, si trovava a dover capire perché l'antico scultore avesse scelto di dare al marmo certe forme particolari. Attraverso le statue di molti secoli prima della sua nascita, Finley si trovava impegnato in una vivace conversazione con il fantasma di questo antico artigiano.

Non è un caso che molti scrittori professionisti vengano formati attraverso la pittura. Imparare ad osservare come un pittore è fra i migliori esercizi per diventare uno scrittore accurato. Entrambi le abilità richiedono uno spiccato senso dell'osservazione. Mentre i pittori puntano a illuminare il mondo con colori e ombre, gli scrittori lo illuminano con le parole e metafore. Entrambe le attività sono atti di composizione e, talvolta, di occultamento selettivo di informazioni. Scrittura e pittura hanno delle proprietà essenziali simili che si manifestano in modi completamente diversi, come accade per le diverse zone dello spettro elettromagnetico. La luce visibile, i raggi X, l'ultravioletto o l'infrarosso ci raccontano aspetti diversi della stessa realtà osservata.

La parte più sorprendente nel abbozzare un disegno copiando un'altra opera sono i piccoli particolari che si notano solo dopo diverse ore. Scrivere o disegnare è imparare a vedere. Forse per questo David McCullough, discreto pittore e forse uno dei migliori biografi americani, disse: "L'intuizione viene, il più delle volte, dal guardare ciò che è stato sul tavolo per tutto il tempo, davanti a tutti, piuttosto che scoprire qualcosa di nuovo... come il grande monito di Dickens a tutti gli scrittori: -Che io possa vedere-".

Se i pittori ottengono così tanto dall'imitazione di un lavoro, da farlo rivivere in loro, forse gli scrittori dovrebbero strappare qualche pagina dai loro appunti e iniziare a fare lo stesso.

## Due tipi di imitazione

Ci sono 2 tipi di imitazione: prossima e remota.

Le persone, pensando all'imitazione, spesso hanno in mente l'imitazione prossima (vicina, di corta distanza). E' il caso dell'imitazione di persone che operano nella tua stessa attività. Quello che Hunter S. Thompson fece riscrivendo ogni singola parola de Il Grande Gatsby. Stesso esempio per i musicisti che si allenano risuonando le proprie canzoni preferite, e come fece Kobe Bryant imparando i movimenti dei più grandi giocatori di basket della storia. Lo disse lo stesso Kobe: "I miei movimenti sono un grande furto dai giocatori più grandi".

L'imitazione remota (alla lontana) invece è un trasferimento di idee fra domini diversi, fra galassie diverse. L'interpretazione dei sogni di Sigmund Freud è conosciuto come uno dei lavori più originali della psicologia, ma i più non sanno quanto sia stato ispirato da Nietzche. Concetti come la rimozione, le pulsioni istintuali, la mente inconscia e il simbolismo dei sogni sono radicati nell'opera di Nietzche.

La prefazione del mio [saggio su Peter Thiel](https://perell.com/essay/peter-thiel/) racconta il suo approccio all'investimento come l'applicazione pratica della filosofia di [René Girard](https://www.glistatigenerali.com/filosofia/rene-girard-e-la-teoria-del-desiderio-mimetico/). Considera di seguire la stessa strada. Come Thiel, puoi essere un grande innovatore scegliendo bene la tua fonte di imitazione. Da dove iniziare? Ecco un indizio: molto del futuro che verrà ha origine nell'arte, prima che diventi realtà. Il mondo della tecnologia è sempre stato attento alla narrativa fantascientifica. Steve Jobs è noto per aver estratto da Star Trek il design dell'Ipad, e prima ancora idee come FaceTime si potevano trovare in 2001 Odissea Nello Spazio.

 Non è sempre facile. Ma come regola generale, più ci si avvicina a contesti inesplorati, più le svolte innovative possono avere origine in una imitazione lontana. Le migliori idee che ho avuto nel contesto sperimentale dell'educazione sono arrivate come ispirazione da persone estranee a questo contesto specifico. Ho ricevuto ispirazione da spettacoli dal vivo di musica elettronica, dalla storia del Cristianesimo o addirittura dal mondo degli alcolisti anonimi. E non sono il solo a portare esempi come questo. Ammiro molto persone dell'ambito educativo hanno speso anni a studiare come in certi culti ci sono sistemi forti di coesione e fraternità. Da citare anche che, mentre molti esperti del tempo dubitavano che l'uomo potesse costruire macchine volanti ed alzarsi da terra, i fratelli Wright approfondivano un libro chiamato "Locomozione animale" e "Bird in Flight image" del fisiologo e cardiologo [Etienne-Jules Marey’s](https://it.wikipedia.org/wiki/%C3%89tienne-Jules_Marey). Diversamente dai contemporanei, non erano concentrati esclusivamente solo su quello che veniva pubblicato allora di specifico sui tentativi di volo umano.

Fino ad allora, prima del volo umano, la fotografia aveva lo scopo di catturare un singolo istante di tempo. Ma per poter risolvere la necessità di catturare sequenze in movimento, Marey inventò un sistema per catturare serie di immagini e sovrapporle in un unico foglio. Dalla sequenza unita di foto, si potevano osservare i movimenti e capirne i dettagli in un modo prima impossibile ad occhio nudo. Marey, fisiologo e cardiologo, è riconosciuto precursore della cinematografia. Imitare e poi innovare in questo caso significa che Marey non voleva essere originale, voleva rispondere ad una necessità e la fotografia è stata fonte di ispirazione. 

![Etienne-Jules Marey’s Bird in Flight](https://collectionapi.metmuseum.org/api/collection/v1/iiif/286544/611465/main-image) Etienne-Jules Marey’s Bird in Flight

Voglio sottolineare qui un aspetto importante. Imitare non significa diventare o fare le stesse cose di qualcun'altro. Confondere l'ispirazione con la semplice riproduzione porta all'appiattimento dello stile e priva la società del dinamismo individuale. Sono tempi in cui la riproduzione cieca di certi stili è evidente nel marketing e nel design. E' evidente come nella comunicazione di molti top brand troppo spesso si usano le stesse illustrazioni caricaturali.

![These cartoon drawings are everywhere](https://lh5.googleusercontent.com/AH1s39UoWaSAVGXEc2_DYLuTL6IAwNwieN4Kc-rJNwC9qr_978T6CDdiN3FPRPmYXEOM5rDe0besM5k4a10IFyvVxw9pUvrYY2zx8pVjmRLWTy3JEWleDikSoJCoGK3cUPca0_j6) Questi disegni sono ovunque.

La situazione peggiora in ambienti strettamente interconnessi, quando le persone usano l'arte solo per impressionare gli altri. Ogni nuova persona che si introduce in un certo settore, che prima ha attraversato percorsi di studio standard, tenderà ad adottare le stesse abitudini generali già consolidate. Quello che abbiamo guadagnato dalla formazione di massa, lo abbiamo perso nell'unicità dei risultati. Erik Hoel, in un testo dal titolo "How the MFA Swallowed Literature", faceva notare come la narrativa contemporanea condivida gli stessi stereotipi su come la società dovrebbe funzionare, oltre a condividere lo stesso stile minimalista. Questo contrasta con la storia dei migliori scrittori classici i quali non hanno ricevuto una formazione uniforme. William Faulkner non ha finito l'università (come Steve Jobs), Dostoevsky era ingegnere, e Virginia Woolf ha ricevuto una educazione parentale.

Design e scrittura ci portano ad una stessa verità: se vogliamo puntare all'innovazione, dobbiamo staccarci abbastanza da chi abbiamo scelto come modello.

Con l'avvento dei social media, l'effetto della cieca riproduzione si è fatto ancora più pernicioso. Ogni piattaforma incentiva solo un certo stile creativo. Twitter premia frasi brevi ma aggressive o sfacciate. Youtube spinge video dal ritmo serrato e dal contenuto pompato, e probabilmente questo non assomiglia allo stile dei film che guardi. Lasciando internet da parte, nel fiume abbondante di contenuti audio video disponibili non c'è traccia di particolari dialetti regionali. Uno studio sulla regione texana valutò che le persone intervistate prima del 1980 parlavano all'80% con il tipico accento texano. Oggi, il numero si è ridotto ad un terzo. Lo studio incolpa di questo la TV generalista: "La tipica parlata texana è stata sostituita dal generico inglese americano, ha vito l'inglese del midwest tipicamente parlato nei media."

Una via facile per migliorare la scelta di chi imitare è allontanarsi dal frenetico presente, dal trend topic, da ciò che ora vedo ma tra poco verrà dimenticato, e diversificare le proprie fonti, fuggire l'industria dell'intrattenimento, leggere molto della storia passata e meno del quotidiano.

Gli innovatori da cui ho imparato sanno combinare l'imitazione prossima con quella remota. Penso a Patrick Collison (Stripe CEO). Gli chiesi direttamente perché Stripe, dal business così innovativo, non avesse sperimentato una struttura interna radicalmente diversa dalla norma. Mi disse che un'azienda non dovrebbe essere innovativa solo per il gusto di esserlo. Spesso è meglio prendere una strada già conosciuta e ricca di letteratura in merito, situazione migliore nel caso ci siano problemi da affrontare. Ma seguire le migliori pratiche per la maggior parte di ciò che fai non significa che non puoi innovare quando sia necessario. Stripe è nota per la trasparenza interna delle informazioni, per il lancio di una publishing company, iniziative sul clima, e resta una delle prime fintech company a introdurre il lavoro full-remote.

Tirando le somme, Patrick mi disse: "L'orientamento di Stripe è ispirato al principio della [recinzione di Chesterton](https://fs.blog/chestertons-fence/), una sana riluttanta ad essere originali in mancanza di validi argomenti, e una attenzione alle soluzioni del passato.

La Silicon Valley è un luogo senza un passato. Per quanto bene si parli degli eventi attuali e della storia globale, i creatori dell'era digitale sono notevolmente inconsapevoli della storia del loro stesso settore. Sono molto focalizzati sul futuro che verrà, ma ignorano spesso quale valido passato ci sia alle spalle. Patrick è una persona in controtendenza dato il suo interesse per le prime istituzioni della Silicon Valley, come ARPA e Xerox Parc, e i pionieri del settore come Alan Kay, Stewart Brand e Douglas Englebart. Parlando a una classe di Stanford, Patrick disse a proposito di Englebart (un suo progetto venuto prima di Stripe): "Molto di questo mio primo lavoro è migliore di quello che abbiamo fatto oggi... Certo, abbiamo risolto tutti i tipi di problemi di scalabilità, implementazioni, tecnologia — ma la il problema di aiutare le persone a collaborare era più sentito allora che adesso. 

Tralasciando il mondo tech, Patrick ha studiato in modo approfondito la storia di culture iper-produttive come [l'Illuminismo scozzese](https://en.wikipedia.org/wiki/Scottish_Enlightenment), che furono la cornice di studenti rivoluzionari come Adam Smith e David Hume. Decostruire e studiare le dinamiche di certe culture del passato che cambiarono il mondo è alla base del metodo "Imitare, quindi innovare". Stripe è un'azienda originale perché il suo fondatore non è caduto nella trappola di essere originale in tutto e per tutto.

## Inseguire l'originalità

Osservando Stripe ho realizzato che l'originalità è cosa buona se serve ad una causa nobile. Nel business, la mancanza di originalità è segno che non viene capito bene il problema che si sta cercando di risolvere. Una volta capito il problema nella sua essenza, la soluzione arriva e può apparire anche ovvia. Certi settori che dall'esterno sembrano macchine perfette ed organizzate in realtà sono tenute insieme con fragili compromessi, con lo scotch come si dice. Hanno all'interno un mare di problemi da risolvere e aspettano solo l'arrivo della persona giusta che introduca la prossima idea rivoluzionaria, un nuovo momento "Wow!".

Lo scrivere è uguale. Con l'insegnamento ho scoperto che il tratto distintivo dello scrittore amatoriale è quello di chi valuta l'originalità come unico valore, mentre invece si dovrebbe valorizzare qualità, raffinatezza o la capacità della chiarezza.

Come abbiamo visto finora, trovarsi nella situazione della Originality Disease non è una buona situazione per essere veramente originali. Raramente uno scrittore, o in generale un artista, si sente bloccato tanto quanto sente che le sue idee non sono abbastanza originali. Un pensiero del genere, se si fa presente, può portare in una pericolosa spirale discendente. L'ossessione per l'originalità può portare nella direzione opposta, la riproduzione di altri modelli, e generare un circolo vizioso. Coloro che considerano l'originalità la loro virtù più alta sono destinati a rimanere incastrati o a non creare nulla di sostanziale.

Meglio prima imitare, per poi trovare la giusta innovazione.

Ringrazio il supporto di Ellen Fishbein, Patrick Collison, Pranav Mutatkar, Johnathan Bi, Tiago Forte, Michael Dean, Tyler Cowen, e Will Mannon per le conversazioni che hanno portato a questo saggio.

---

Traduzione di Daniele Baggio, maggio 2022

